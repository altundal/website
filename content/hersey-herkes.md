---
title: Herşey herkesin gözü önünde oldu
layout: hersey
when: "01.06.2023, İstanbul"
draft: true
---

19 Ağustos 2016'da Kireçburnu parkında olmayacak bir şeyi beklerken iç sıkıntısından *"Uh! Sana buranın hikayesini anlatmış mıydım?"* diye bir yorum yazdım kendi fotoğrafımın altına. İçim sıkıldıkça bir şeyler eklemeye devam ettim. Bu böyle devam etti. Üzerine düşünmeden, içim sıkıldıkça eklediğim kişisel notlar. Yaptıkça bir çeşit günce tutmaya dönüştü. Herkese açık bir ortamda parçalar halinde kişisel yaşamımı yaşandığı gibi anlattım. Hiçbir zaman düşünerek, planlayarak bir şey yazmadım. Hepsi yazıldığı gün başıma gelenler, hissettiklerim oldu. Dikkat ettiğim tek şey özel hayata saygımdan dolayı kişilerin adlarını anmamak oldu. 

Günce oldukları için sanatsal anlatım, tutarlılık, bütünlük gibi bir amaçları hiç olmadı. Uğraşılmış, kafa yorulmuş bir 'modern sanat' projesi değil yani. Bütün bu 7 yıl boyunca her şey herkesin gözü önünde olageldi. Bu fikir ne zaman hoşuma gitmeye başladı anımsamıyorum. Herkesin her şeyi görebildiği ama neredeyse hiç kimsenin bakmadığı yerde kişisel hayatımı bütün açıklığı ile yazmak. İlginç bir deneyim oldu benim için. 


Bir kaç 'stalker' ve benim söylediğim bir kaç kişi dışında günceleri okuyan olmadı. Burada bir araya getirip paylaştıklarım güncelerin sadece bir kısmı ve yayınlarken bazı günceleri elden geçirdim. Ancak hoşuma gitmeyen yerleri çıkarmadım. Yazıldığı gibi sıkıcılığı, güzelliği, saçmalığı hepsi yerli yerinde. Diğer günceler ve orjinal yorumlar halen Instagram'da duruyorlar, durmaya devam edecekler. Günceleri yazmaya devam edip etmeyeceğimi bilmiyorum, etmem herhalde. 



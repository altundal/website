---
title: Bayandan az kullanılmış ev erkeği
---

 

Yürüyen aksamında herhangi bir sorun yoktur. 40 yaş ağır bakımı yetkili terapistte yapılmıştır. Bu yaşta ve kilometrede bir ev erkeği için normal olan ufak tefek sıkıntıları, parça değişenleri dışında ağır masrafı yoktur.  Sokakta beyfendi, banyoda cif, klozette domestos, yerde vileda, mutfakta şef, yatakta(seçeneklerimizi yerinde inceleyebilir, karar vermeden önce istediğiniz ustaya gösterebilirsiniz). Başı ağrımaz. Sporuna, sağlığına, envai çeşit kılına tüyüne, genel kültürüne dikkat eder. Hem muhafazakar hem de laik kesim için uygundur. Herhangi bir ortamda sizi utandırmaz. Geliştirilmeye ve modifiyeye uygundur.

Standart pakete eklenen ekstraları; bilgisayar mühendisliği, gezmeyi, motosiklete binmeyi, kamp yapmayı sever, okur, yazar, çocuk bakar, dans eder(olduğu kadar), kayar(kışın). Meraklıdır, neşelidir, çiçek sever, doğa sever, hayvan sever ama  köpekten it gibi korkar. Tarla bağ, bahçe, elektrik, su, çatı, marangozluk, modern sanat ve bir takım karışık işlerden anlar.

Marka model olarak bilindiği gibi herhangi bir kronik arızası yoktur demek isterdim ancak internette bahsedilen bazı sıkıntılar maalesef mevcuttur. Terazi burcu(yükseleni alıcının sorumluluğundadır), 82 doğumlular, türk erkeği ve yani işte bildiğiniz şeyler. 

Düzenli bakımla sıkıntısız uzun yıllar işinizi görür. 
Evlenmeye, uzun süreli ilişkiye uygundur ama gezip tozmak isteyeni de üzmez.   
Takas teklif etmeyiniz.  
Hakkınca pazarlık sünnettir.   
Vegan, vejeteryan, gluten alerjisi, soğanlı, soğansız ..vb diğer tercihlerinizi ve hassasiyetlerinizi lütfen ayrıca belirtiniz.  
Standart paketteki Türk mutfağına(sarma, tantuni ..vb ekstraya girer) ek olarak Lübnan ve Meksika mutfakları alıcısına hediyemizdir.  
Yogası yok ama biraz pilatesi var.  
Beyazları ayrı yıkama desteği vardır ancak standart pakete dahil değildir. 
Alıcısına şimdiden hayırlı uğurlu olsun.  
SADECE CİDDİ ALICILAR VE FAKİR OLMAYANLAR ARASIN.  






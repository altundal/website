---
title: Bayandan az kullanılmış ev erkeği
description: "Burak Altundal kimdir?"
---

 

Yürüyen aksamında herhangi bir sorun yoktur. 40 yaş ağır bakımı yetkili terapistte yapılmıştır. Bu yaşta ve kilometrede bir ev erkeği için normal olan ufak tefek sıkıntıları, parça değişenleri dışında ağır masrafı yoktur.  Sokakta beyfendi, banyoda cif(cim), klozette çamaşır suyu, yerde vileda, mutfakta şef, yatakta(kendiniz inceleyebilir, karar vermeden önce istediğiniz ustaya gösterebilirsiniz). Başı ağrımaz. Sporuna, sağlığına, kılına tüyüne, genel kültürüne dikkat eder. Hem muhafazakar hem de laik kesim için uygundur. Herhangi bir ortamda sizi utandırmaz. 

Standart pakete eklenen ekstraları; bilgisayar mühendisliği, gezme, motosiklet, kamp yapmak, okumak, yazmak, çocuk bakmak, dans etmek(beklentiniz çok yükseltmeyin), snowboard(kışın). Meraklıdır, neşelidir(olduğu kadar), çiçek sever, doğa sever, hayvan sever ama köpekten it gibi korkar. Tarla bağ, bahçe, elektrik, su, çatı, marangozluk, modern sanat ve bir takım karışık işlerden anlar.

Marka model olarak bilindiği gibi herhangi bir kronik arızası yoktur demek isterdim ancak internette bahsedilen bazı sıkıntılar maalesef mevcuttur. Terazi burcu(yükseleni alıcının sorumluluğundadır), 82 doğumlular, türk erkeği ve yani işte bildiğiniz şeyler. 

Düzenli bakımla sıkıntısız uzun yıllar işinizi görür. 
Evlenmeye, uzun süreli ilişkiye uygundur ama gezip tozmak isteyeni de üzmez.   
Vegan(deri ceketi var sonra başınız ağrımasın), vejeteryan, gluten alerjisi, soğanlı, soğansız ..vb diğer tercihlerinizi ve hassasiyetlerinizi lütfen ayrıca belirtiniz.  
Yogası yok ama biraz pilatesi var.  
Beyazları ayrı yıkama desteği vardır.  
Takas teklif etmeyiniz.  
Hakkınca pazarlık sünnettir.     
Alıcısına şimdiden hayırlı uğurlu olsun.  
SADECE CİDDİ ALICILAR ARASIN(Ciddi olmasanız da arayın siz yine de, yalnızlık zor).  





